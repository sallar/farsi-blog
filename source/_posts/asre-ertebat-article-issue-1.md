title: 'بررسی وب‌سایت‌های سازمانی در ایران / شماره ۱: مشخصات یک وب‌سایت زیبا و کاربردپذیر'
tags:
  - مقاله
  - نقد
  - سازمانی
  - عصرارتباط
id: 1127
comment: false
categories:
  - نقد
date: 2013-11-27 22:21:02
---

<span style="color: #808080;">**رفع ادعا:** این یادداشت من، در هفته‌نامه عصرارتباط روز شنبه ۲ آذر ۱۳۹۲، در صفحه ۱۰ منتشر شده است.</span>

ضرورت دسترسی به اخبار و اطلاعات متقن، موثق و سریع و ماهیت حضور در فضای مجازی، دستگاه‌های دولتی و اجرایی و شرکت‌های خصوصی را ملزم به راه‌اندازی وب‌سایت‌های رسمی و اطلاع‌رسانی کرده است که گاهی اشتباهات استراتژیک جزئی تا فراوانی در آنها به چشم می‌خورد.
بر همین اساس قرار است از این پس به بررسی این وب‌سایت‌ها به منظور بهینه شدن طراحی، تسهیل دسترسی و کاربردپذیرتر شدن آنها پرداخته شود. اما چه مواردی یک وب‌سایت خوب را از یک وب‌سایت ضعیف جدا می‌کنند؟ در این نوشته به چند مورد از آنها اشاره می‌کنیم.

<!--more-->

هنگام طراحی و توسعه یک وب‌سایت، باید به دو بخش مهم ظاهر وب‌سایت از لحاظ زیبایی و مباحث هنری و کاربردپذیر بودن آن از لحاظ سادگی و دسترسی و کاربری آسان توجه کرد.
ظاهر وب‌سایت که متاسفانه در کشور ما به آن توجه لازم مبذول نشده، از مهم‌ترین مواردی است که باید روی آن کار فراوانی انجام شود تا برای بازدیدکنندگان وب‌سایت، در طول بازدیدشان، تجربه لذت‌بخشی رقم بخورد و باعث شود تا از حضور در وب‌سایت فراری نباشند. رنگ‌ها، تایپوگرافی (چینش متون و تنظیم قلم) و قالب‌بندی از مهم‌ترین مواردی هستند که طراح یک وب‌سایت باید به آنها توجه کند.

رنگ‌های انتخاب شده برای یک وب‌سایت باید مناسب با هدف آن باشند. این رنگ‌ها هستند که تعیین می‌کنند کاربر بعد از ورود به وب‌سایت چه حسی باید داشته باشد: اعتماد، هیجان، آرامش و غیره. رنگ‌هایی که در کنار رنگ اصلی به کار برده می‌شوند هم باید در جهت نیل به هدف رنگ اصلی و نه در تضاد با آن انتخاب شوند. با ترکیب تایپوگرافی خوب قالب‌بندی مناسب، باید محتوا را به شیوه مناسب و با ترتیب درست به کاربر ارایه کرد. این طراح است که تصمیم می‌گیرد کدام مطالب از اهمیت بیشتری برخوردارند و باید بازدیدکننده زودتر آنها را ببیند یا کدام کار را باید سریع‌تر انجام دهد. طراح باید از قلم‌های مناسب و خوانا مخصوص استفاده در وب فارسی استفاده کند و سایز متون را بر اساس یک نسبت مشخص و بر اساس اهمیت آنها تعیین کند.

کاربردپذیری در یک وب‌سایت شامل تصمیماتی است که به منظور آسان کردن کار با وب‌سایت گرفته می‌شود. برای مثال، منوی ناوبری وب‌سایت کجای طرح قرار بگیرد و شامل چه مواردی باشد و اینکه آیا دکمه‌ها و متن‌های اصلی به اندازه کافی خوانا و در دسترس هستند یا نه. موارد اضافی هم باید از طرح حذف شوند تا بازدیدکننده به راحتی بتواند مسیر مورد نظرش را از میان انبوه اطلاعات بیابد.

در شماره‌های آینده، ضمن بررسی وب‌سایت‌های سازمانی در ایران، در مورد موارد دیگری که در طراحی و توسعه وب‌سایت‌ها اهمیت دارند، مطالب بیشتری منتشر خواهد شد.