title: طرح جدید وبلاگ
tags:
  - وبلاگ
  - طراحی مجدد
id: 1013
comment: false
categories:
  - یاد‌داشت‌ها
  - طراحی رابط کاربری
date: 2013-06-19 13:34:38
---

طرح قبلی وبلاگم را [۲۶ مهر ۹۰](http://sallar.me/1390/07/26/%d8%af%d8%b1%d8%a8%d8%a7%d8%b1%d9%87-%d9%82%d8%a7%d9%84%d8%a8-%d8%ac%d8%af%db%8c%d8%af/ "درباره قالب جدید") طراحی فعال کرده بودم و از آن زمان چند بار تغییرات مختلفی رویش اعمال شد تا باب میلم شود. اما چون برای طراحی آن از توییتر بوت‌سترپ (که آن موقع اینترنت را اشغال نکرده بود!) استفاده کرده بودم، و رنگ و رخی که مد نظرم بود را نداشت، تصمیم گرفتم که دوباره قالب وبلاگ را طراحی کنم ولی این بار خیلی ساده‌تر.

این شد که طی هفته اخیر، چند ساعتی را به طراحی قالب جدید که در حال مشاهده آن هستید اختصاص دادم. تصمیم گرفتم که این قالب را بسیار ساده طراحی کنم و تمام عناصر اضافی را از آن حذف کنم. برای نمونه، نوار کناری (سایدبار) دیگر در طرح وجود ندارد و لینک‌های آن به فوتر منتقل شده‌اند. حالا راحت‌تر می‌شود روی مطالب تمرکز کرد و آن‌ها را خواند.

<!--more-->

برای طراحی این نسخه جدید، از هیچ فریم‌ورکی استفاده نکردم و فایل CSS را تا حد امکان کم‌حجم نگه‌داشتم، علاوه بر این، هنگام سوار کردن قالب روی وردپرس، هیچکدام از امکانات وردپرس مثل ابزارک‌ها، فهرست‌ها و ... را در قالب لحاظ نکردم و همه چیز را دستی (Hard-coded) در طرح وارد کردم (مثل لینک‌های فوتر). فقط مطالب و نمایش آن‌ها توسط وردپرس مدیریت می‌شوند.

برای متون فارسی از قلم «میترا» معمولی و پررنگ، و برای متون انگلیسی از قلم [FF Tisa Web Pro](https://typekit.com/fonts/ff-tisa-web-pro) از تایپ‌کیت استفاده کردم. البته متاسفانه قلم میترا مشکلات فراوانی دارد، مخصوصا نوع پررنگ آن ممکن است در مرورگرهای مختلف به درستی نمایش داده نشود. یکی دیگر از مشکلات قلم‌ها این است که ارتفاع متون فارسی و انگلیسی باهم برابر نیستند، که سعی خواهم کرد تا حد امکان این مشکل را برطرف کنم (با سعی در اصلاح قلم میترا). <del>همچنین در حال حاضر این طرح واکنش‌گرا (Responsive) نیست و طی هفته‌های آینده سعی می‌کنم این قابلیت را هم به طرح اضافه کنم که در تلفن‌های همراه هم بشود به آسانی مطالب را مطالعه کرد،</del> این طرح واکنش‌گرا است و در تلفن‌های همراه هم قابل استفاده است.

بخش نظرات از طرح جدید حذف شده و قابلیت ارسال دیدگاه برای مطالب دیگر وجود ندارد. در صورت نیاز، برای هر مطلب صفحه‌ای در [Branch](http://branch.com/) برای گفتگو در نظر گرفته خواهد شد. همچنین، طرح جدید فقط در اینترنت اکسپلورر نسخه ۹ به بالا و دیگر مرورگرهای مدرن قابل نمایش است و برای مرورگرهای قدیمی بهینه‌سازی نخواهد شد.

در مورد این مطلب می‌توانید [اینجا حرف بزنید](http://branch.com/b/my-blog-gets-a-facelift/invite_link/AaweXRV7cMEDIA).
سالار.