title: 'بررسی وب‌سایت‌های سازمانی در ایران / شماره ۴: سایت نماد اعتماد الکترونیکی'
id: 1134
comment: false
categories:
  - نقد
date: 2013-12-15 22:03:13
tags:
---

<span style="color: #808080;">**رفع ادعا:** این یادداشت من، در هفته‌نامه عصرارتباط روز شنبه ۲۳ آذر ۱۳۹۲، در صفحه ۱۰ منتشر شده است. [دریافت نسخه PDF این مقاله](https://dl.dropboxusercontent.com/u/16657557/AsreErtebat-Dec_15_2013.pdf).</span>

نماد اعتماد الکترونیکی که از طرف وزارت صنعت، معدن و تجارت به درگاه‌های الکترونیکی اهدا می‌شود تا هویت و مشخصات آنها را تایید کند، تقریبا معادل شبنم در دنیای مجازی است. این نماد اعتماد، راه خوبی برای متوقف کردن سوءاستفاده‌کنندگان از فضای اینترنتی است، اما آیا وب‌سایتی که متولی ارایه نماد «اعتماد» الکترونیکی است، خود نباید قابل اعتماد باشد؟

**ظاهر وب‌سایت و تجربه کاربری:** با بازکردن سایت [enamad.ir](http://www.enamad.ir/)، یک صفحه حاوی چند پیوند به کاربر نمایش داده می‌شود که از وضعیت ظاهری مناسبی برخوردار نیست و در واقع تنها یک عکس است که روی آن چند لینک قرار گرفته است. با کلیک روی این لینک‌ها، کاربر به صفحات مختلف منتقل می‌شود که هرکدام از آنها ظاهری متفاوت با صفحه آغازین وب‌سایت دارند. این روش طراحی که اولین صفحه وب‌سایت به صفحه Intro (معرفی) تبدیل می‌شود، شیوه طراحی قدیمی است و دیگر در دنیا کمتر از آن استفاده می‌شود، مگر برای وب‌سایت‌هایی که زبان‌ها و کشورهای مختلف را پشتیبانی می‌کنند. مراحل لازم برای دریافت نماد اعتماد الکترونیکی هم بسیار طولانی و سخت هستند و کاربر را سردرگم می‌کنند.

رنگ‌هایی که در وب‌سایت به‌کار برده شده‌اند، بسیار بد انتخاب شده‌اند و فاقد توازن بصری لازم هستند. برای طراحی وب‌سایت به جای استفاده از دستورات CSS از تصاویر برای پیاده‌سازی بیشتر بخش‌ها استفاده شده که برای آنها نیازی به استفاده از تصویر نبود؛ تصاویری که برای این بخش‌ها طراحی شده‌اند، فاقد کیفیت لازم برای استفاده در وب هستند و بسیار تار و کم‌کیفیت به نظر می‌رسند.

شیوه انتخاب عکس‌ها و گرافیک‌های مورد استفاده در وب‌سایت بسیار قدیمی است و سایت‌های ۱۰ سال پیش را تداعی می‌کنند. برای مثال در صفحه اصلی پورتال (/Main.aspx) چهار بخش اصلی وجود دارد که برای معرفی هر کدام از آنها یک عکس روی زمینه آبی قرار داده شده است. عکس‌ها آن‌قدر کم‌کیفیت هستند که حتی عرض بخش والد خود را پر نکرده‌اند. رنگ متن بخش‌های معرفی هم سورمه‌ای انتخاب شده که کنتراست لازم را روی پس‌زمینه آبی تیره ندارد و به هیچ‌وجه خوانا نیست.

در این وب‌سایت از حداقل چهار فونت مختلف برای متون استفاده شده که ارتباط بصری لازم با یکدیگر را نیز ندارند. در صفحه اول پورتال بخش اخبار به‌صورت عمودی از پایین به بالا در حال حرکت است و این موضوع خوانایی متون را به‌شدت پایین می‌آورد و تمرکز کاربر را از بین می‌برد.

**گواهینامه SSL:** در راهنمای دریافت نماد آمده است که کاربر خودش باید یک زنجیره گواهی (Certificate) را روی مرورگرش نصب کند تا گواهی SSL وب‌سایت به‌درستی کار کند. این روش ناقض تمام استانداردهای امنیتی در وب است و وب‌سایتی که خودش سنگ «اعتماد» الکترونیکی را به سینه می‌زند، نباید کاربر را وادار به انجام چنین کارهای پرخطری بکند. کاربر غیرمطلع ممکن است فکر کند این یک روش استاندارد است و به وب‌سایت‌های خطرناک هم به همین روش اعتماد کند.